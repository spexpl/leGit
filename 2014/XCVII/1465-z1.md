# Załącznik do uchwały nr XCVII/1465/14 Rady Miasta Krakowa
z dnia 20 lutego 2014 r. 

**Regulamin budżetu obywatelskiego miasta Krakowa**

**Słownik pojęć**

Ilekroć w niniejszej uchwale jest mowa o: 

	1) budżecie  obywatelskim  –  należy  przez  to  rozumieć  formę konsultacji  społecznych  w sprawie  przeznaczenia części  wydatków  z budżetu  miasta  Krakowa  na  wskazane  przez  mieszkańców  projekty mieszczące  się w kompetencjach gminy; 
    
    2) regulaminie – należy przez to rozumieć Regulamin budżetu obywatelskiego miasta Krakowa; 
    
    3) mieście – należy przez to rozumieć Gminę Miejską Kraków;
    
    4) mieszkańcach – należy przez to rozumieć osoby zamieszkałe na terenie Gminy Miejskiej Kraków;
    
    5) Prezydencie – należy przez to rozumieć Prezydenta Miasta Krakowa;
    
    6) Radzie – należy przez to rozumieć Radę Miasta Krakowa;
    
    7) jednostki- – należy przez to rozumieć jednostki pomocnicze gminy funkcjonujące na terenie miasta Krakowa. 

Rozdział 1.
Postanowienia ogólne

§ 1. Ze środków budżetu obywatelskiego finansowane są zadania zgłaszane przez mieszkańców, należące do zadań własnych gminy lub zadań własnych powiatu, z zastrzeżeniem zapisów zawartych w §11.
§ 2. Realizacja zadań w ramach budżetu obywatelskiego odbywa się w ciągu jednego roku budżetowego przy czym, w uzasadnionych przypadkach możliwe jest wydłużenie realizacji zadania inwestycyjnego lub bieżącego na lata następne, na zasadach określonych ustawą o finansach publicznych. 
§ 3. Wdrożenie i realizacja budżetu partycypacyjnego powinno składa się z następujących etapów: 
	1) kampania informacyjno-edukacyjna; 
	2) spotkania konsultacyjne z mieszkańcami; 
	3) zgłaszanie propozycji zadań; 
	4) weryfikacja zgłoszonych propozycji zadań; 
	5) głosowanie; 
	6) ewaluacja procesu.

Rozdział 2.
Podział środków 

§ 4.
	1. Zadania finansowane z budżetu obywatelskiego mogą mieć charakter lokalny lub ogólnomiejski. 
	2. Zadania o charakterze lokalnym realizowane są w ramach środków wydzielonych do dyspozycji jednostek, zgodnie z procedurą zawartą w ich statutach. 
	3. Zadania  o charakterze  ogólnomiejskim  realizowane  są  na  podstawie  niniejszego  regulaminu w ramach środków wyodrębnionych na ten cel w budżecie Miasta Krakowa oraz w przypadku zadań wieloletnich 
w Wieloletniej Prognozie Finansowej.
	§ 5. Pod pojęciem zadań ogólnomiejskich rozumie się zadania służące mieszkańcom całego miasta, co oznacza, że dotyczą one potrzeb mieszkańców więcej niż jednej Dzielnicy.

Rozdział 3.
Zgłaszanie propozycji zadań 

§ 6.
	1. Propozycje  zadań  do  budżetu  obywatelskiego  może  składać  każdy  mieszkaniec  Krakowa,  który w momencie wypełniania wniosku ma ukończone 16 lat.
	2. Do formularza  zgłoszenia  zadania  wnioskujący dołącza listę poparcia dla projektu, podpisaną przez co najmniej 15 mieszkańców Krakowa, którzy ukończyli 16 rok życia. 
	3. Wzór formularza oraz listy poparcia dla projektu ustala Prezydent w drodze zarządzenia.

§ 7.

	1. O  terminie  składania  propozycji  zadań  do  budżetu  obywatelskiego  oraz  wysokości  środków przeznaczonych  na  realizację  wnioskowanych  zadań,  Prezydent  informuje  co  najmniej  na  60 dni  przed rozpoczęciem tego terminu. 
	2. Informacja, o której mowa w ust. 1 będzie podana do publicznej wiadomości przez Prezydenta. 
	3. Czas na składanie propozycji zadań do budżetu obywatelskiego nie może być krótszy niż 30 dni.
§ 8. Zgłaszający  propozycję  zadania  może  określić  przybliżony  koszt  realizacji  projektu  według  własnego oszacowania. Ostatecznej wyceny dokonuje Prezydent w procesie weryfikacji zgłoszonych zadań.

Rozdział 4.
Weryfikacja zgłoszonych zadań 

§ 9. Zgłoszone przez mieszkańców propozycje zadań do budżetu obywatelskiego podlegają weryfikacji, której dokonują właściwe komórki organizacyjne Urzędu Miasta Krakowa lub miejskie jednostki organizacyjne. 
§ 10.
	1. W  razie  stwierdzenia  podczas  weryfikacji,  że  złożony  wniosek  nie zawiera  istotnych  informacji potrzebnych  do  analizy  propozycji  lub  przekracza  dostępną  pulę  środków,  osoba  składająca  formularz  zostanie niezwłocznie  poinformowana,  telefonicznie  lub  pocztą  elektroniczną,  o konieczności  dokonania  uzupełnień  lub modyfikacji zakresu rzeczowego propozycji. 
	2. Modyfikacja,  o której  mowa  w ust.1  musi  być  dokonana  z zachowaniem  zasady  racjonalności gospodarowania środkami publicznymi oraz wymogów § 11. 
	3. Od  momentu  zawiadomienia  o brakach  we  wniosku  lub  konieczności  dokonania  modyfikacji  zakresu rzeczowego, składający propozycję ma 7 dni roboczych na dokonanie korekty. 
	4. Wniosek nie może być korygowany więcej niż 1 raz. 
	5. Zmiany merytoryczne w zgłoszonych projektach wymagają zgody przedstawiciela wnioskodawcy.

§ 11. W ramach procedury budżetu obywatelskiego nie mogą być realizowane następujące zadania: 
	1) których  wymagany  budżet  całkowity  na  realizację  przekraczałby  wysokość  środków  dostępnych  w ramach środków przeznaczonych na budżet obywatelski; 
	2) które  po  realizacji  generowałyby  koszty  utrzymania  niewspółmiernie  wysokie  w stosunku  do  wartości proponowanego zadania; 
	3) które  stoją  w sprzeczności  z obowiązującymi  w mieście  planami,  politykami  i programami,  w tym w szczególności z miejscowymi planami zagospodarowania przestrzennego; 
	4) które  wymagają  współpracy  instytucjonalnej  podmiotów  zewnętrznych,  jeżeli  te  nie przedstawiły  wyraźnej, pisemnej gotowości do współpracy w formie oświadczenia; 
	5) które naruszałyby obowiązujące przepisy prawa, prawa osób trzecich, w tym prawa własności; 
	6) które  zakładają  realizację  jedynie  części  zadania,  w tym  sporządzenie  wyłącznie  projektu  bądź  planu przedsięwzięcia lub jedynie środki na wykonanie, bez zabezpieczenia środków na projektowanie.

§ 12. Wyniki weryfikacji merytorycznej są podawane do publicznej wiadomości przez Prezydenta. Informacja o wynikach  weryfikacji  zawiera  co  najmniej  wykaz  złożonych  propozycji  zadań,  oznaczenie  „przyjęty”  lub „odrzucony” dla każdej z propozycji oraz uzasadnienie rozstrzygnięć dla propozycji odrzuconych. 

§ 13.
	1. Z  zadań  oznaczonych  jako  „przyjęte”  tworzona  jest  lista  projektów,  które  poddane  będą  pod głosowanie mieszkańców. 
	2. Lista zawiera co najmniej nazwę zadania, krótki opis, szacunkowy koszt realizacji. 
	3. Kolejność zadań na liście jest ułożona w drodze losowania.

Rozdział 5.
Głosowanie i obliczanie wyników 

§ 14.
	1. Głosowanie odbywa się w punktach wyznaczonych przez Prezydenta, przy czym wykaz tych punktów zostanie podany do publicznej wiadomości, nie później niż 21 dni przed datą rozpoczęcia głosowania. 
	2. Głos  oddaje  się  za  pomocą  karty  do  głosowania,  poprzez  wpisanie  numerów  zadań  wybranych z  listy  utworzonej  zgodnie  z § 13.  Wypełnioną  kartę  do  głosowania  należy  wrzucić  do  urny  znajdującej  się w punkcie głosowania. 
	3. Prezydent ustala wzór karty do głosowania w drodze zarządzenia.

§ 15.
	1. Karty do głosowania będą weryfikowane pod kątem spełnienia wymogów formalnych. 
	2. Karty  do  głosowania  wypełnione  niewłaściwie,  niezawierające  wymaganych  danych  oraz  niezawierające zgody na przetwarzanie danych osobowych będą uznane za nieważne. 
	3. W przypadku wypełnienia przez jedną osobę kilku kart do głosowania, wszystkie karty wypełnione przez tę osobę będą uznane za nieważne. 
	4. W przypadku wypełnienia kart do głosowania przez osoby nieuprawnione, wszystkie karty wypełnione przez te osoby będą uznane za nieważne.

§ 16.
	1. Głosowanie trwa nie krócej niż 9 dni i rozpoczyna się w sobotę. 
	2. Głosować może każdy mieszkaniec Krakowa, który w dniu głosowania ma ukończone 16 lat.

§ 17.
	1. Każdy  głosujący  oddaje  głos  na  pięć  różnych  projektów,  przy  czym  najwyżej  oceniony  przez głosującego projekt otrzymuje 5 punktów, a na najniżej 1 punkt. 
	2. Suma uzyskanych punktów decyduje o kolejności projektów na liście do realizacji. 
	3. Za wybrane do realizacji uznaje się zadania, które uzyskały największą liczbę punktów, aż do wyczerpania puli  środków  przeznaczonych  na  budżet  obywatelski.  Dla  określenia  wartości  projektów  stosuje  się  wycenę ostateczną zadań dokonaną przez Prezydenta. 
	4. Jeżeli  dwie  lub  więcej  propozycji  zadań  poddanych  głosowaniu  otrzyma  tę  samą  liczbę  punktów, o ich kolejności na liście zadecyduje publiczne losowanie. 
	5. Jeżeli środki na realizację kolejnego zadania z listy nie będą wystarczające, uwzględnione zostanie pierwsze z następnych zadań na liście, którego koszt nie spowoduje przekroczenia dostępnych środków. 
	6. Jeżeli w toku realizacji projektów poczynione zostaną oszczędności i pozostała kwota będzie wystarczająca na  realizację  innych  projektów,  wykonane  mogą  być  kolejne  projekty  z listy,  które  zdobyły  największą  liczbę punktów spośród niezakwalifikowanych – aż do wyczerpania puli środków. 
	7. Jeżeli w wyniku głosowania dwa lub więcej wybranych zadań będą pozostawać ze sobą w sprzeczności lub wzajemnie się wykluczać, zrealizowane zostanie zadanie, które zdobyło największe poparcie.

§ 18. Głosowanie może się także odbywać za pośrednictwem Internetu.

Rozdział 6.
Harmonogram budżetu obywatelskiego 

§ 19. Szczegółowy  harmonogram  realizacji  budżetu   obywatelskiego  ustala  Prezydent  w drodze  zarządzenia i podaje go do publicznej wiadomości.

Rozdział 7.
Promocja, informacja, edukacja i ewaluacja 

§ 20.
	1. Prezydent  koordynuje  działania  promocyjne,  edukacyjne  i informacyjne  dotyczące  budżetu obywatelskiego miasta Krakowa, które obejmują w szczególności: 
		1) przybliżanie i wyjaśnianie mieszkańcom idei i zasad budżetu obywatelskiego oraz funkcjonowania samorządu miasta Krakowa; 
		2) zachęcanie do składania propozycji zadań oraz wzięcia udziału w głosowaniu; 
		3) upowszechnianie  informacji  o propozycjach  mieszkańców,  wynikach  głosowania  na  zadania  zgłoszone w ramach budżetu obywatelskiego oraz o efektach realizacji tych zadań; 
		4) przeprowadzenie  szkoleń  informacyjnych  dla  radnych  miasta  Krakowa  oraz  osób  zasiadających  w organach jednostek;
	2. W  ramach  prowadzenia  działań  informacyjnych,  edukacyjnych  i promocyjnych  Prezydent  wykorzystuje różnorodne  kanały  i narzędzia  komunikacji  społecznej,  w tym:  otwarte  spotkania  informacyjne,  publikacje drukowane, publikacje w serwisach internetowych, współpracę z mediami i innymi podmiotami zainteresowanymi popularyzacją idei budżetu obywatelskiego. 
	3. Prezydent opracuje logotyp i identyfikację wizualną budżetu obywatelskiego. 
	4. Prezydent sporządza w terminie do końca każdego roku ewaluację wdrażania budżetu obywatelskiego. 
	5. Ewaluacja,  o której  mowa  w ust  4.  podawana  jest  do  publicznej  wiadomości  oraz  przekazywana  radnym miasta Krakowa oraz organom jednostek. 
	6. Prezydent może powierzyć wykonanie części lub całości działań, o których mowa w ust. 1-5 organizacjom pozarządowym wybranym w trybie otwartego konkursu ofert.

Rozdział 8.
Postanowienia końcowe 

§ 21. Prezydent  w drodze  zarządzenia  powołuje  i określa  szczegółowe  zadania  zespołu  ds.  budżetu obywatelskiego miasta Krakowa
